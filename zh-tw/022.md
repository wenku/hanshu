# 禮樂志第二

六經之道同歸，而禮樂之用為急。治身者斯須忘禮，則暴嫚入之矣；為國者一朝失禮，則荒亂及之矣。人函天地陰陽之氣，有喜怒哀樂之情。天稟其性而不能節也，聖人能為之節而不能絕也，故象天地而制禮樂，所以通神明，立人倫，正性情，節萬事者也。

人性有男女之情，妬忌之別，為制婚姻之禮；有交接長幼之序，為制鄉飲之禮；有哀死思遠之情，為制喪祭之禮；有尊尊敬上之心，為制朝覲之禮。哀有哭踊之節，樂有歌舞之容，正人足以副其誠，邪人足以防其失。故婚姻之禮廢，則夫婦之道苦，而淫辟之罪多；鄉飲之禮廢，則長幼之序亂，而爭鬬之獄蕃；喪祭之禮廢，則骨肉之恩薄，而背死忘先者衆；朝聘之禮廢，則君臣之位失，而侵陵之漸起。故孔子曰：「安上治民，莫譱於禮；移風易俗，莫譱於樂。」禮節民心，樂和民聲，政以行之，刑以防之。禮樂政刑四達而不誖，則王道備矣。

樂以治內而為同，禮以修外而為異；同則和親，異則畏敬；和親則無怨，畏敬則不爭。揖讓而天下治者，禮樂之謂也。二者並行，合為一體。敬之意難見，則著之於享獻辭受，登降跪拜；和之說難形，則發之於詩歌詠言，鐘石筦弦。蓋嘉其敬意而不及其財賄，美其歡心而不流其聲音。故孔子曰：「禮云禮云，玉帛云乎哉？樂云樂云，鐘鼓云乎哉？」此禮樂之本也。故曰：「知禮樂之情者能作，識禮樂之文者能述；作者之謂聖，述者之謂明。明聖者，述作之謂也。」

王者必因前王之禮，順時施宜，有所損益，即民之心，稍稍制作，至太平而大備。周監於二代，禮文尤具，事為之制，曲為之防，故稱禮經三百，威儀三千。於是敎化浹洽，民用和睦，災害不生，禍亂不作，囹圄空虛，四十餘年。孔子美之曰：「郁郁乎文哉！吾從周。」及其衰也，諸侯踰越法度，惡禮制之害己，去其篇籍。遭秦滅學，遂以亂亡。

漢興，撥亂反正，日不暇給，猶命叔孫通制禮儀，以正君臣之位。高祖說而歎曰：「吾乃今日知為天子之貴也！」以通為奉常，遂定儀法，未盡備而通終。

至文帝時，賈誼以為「漢承秦之敗俗，廢禮義，捐廉恥，今其甚者殺父兄，盜者取廟器，而大臣特以簿書不報期會為故，至於風俗流溢，恬而不怪，以為是適然耳。夫移風易俗，使天下回心而鄉道，類非俗吏之所能為也。夫立君臣，等上下，使綱紀有序，六親和睦，此非天之所為，人之所設也。人之所設，不為不立，不脩則壞。漢興至今二十餘年，宜定制度，興禮樂，然後諸侯軌道，百姓素樸，獄訟衰息」。迺草具其儀，天子說焉。而大臣絳、灌之屬害之，故其議遂寢。

至武帝即位，進用英儁，議立明堂，制禮服，以興太平。會竇太后好黃老言，不說儒術，其事又廢。後董仲舒對策言：「王者欲有所為，宜求其端於天。天道大者，在於陰陽。陽為德，陰為刑。天使陽常居大夏而以生育長養為事，陰常居大冬而積於空虛不用之處，以此見天之任德不任刑也。陽出布施於上而主歲功，陰入伏臧於下而時出佐陽。陽不得陰之助，亦不能獨成。王者承天意以從事，故務德敎而省刑罰。刑罰不可任以治世，猶陰之不可任以成歲也。今廢先王之德敎，獨用執法之吏治民，而欲德化被四海，故難成也。是故古之王者莫不以敎化為大務，立大學以敎於國，設庠序以化於邑。敎化以明，習俗以成，天下甞無一人之獄矣。至周末世，大為無道，以失天下。秦繼其後，又益甚之。自古以來，未甞以亂濟亂，大敗天下如秦者也。習俗薄惡，民人抵冒。今漢繼秦之後，雖欲治之，無可奈何。法出而姦生，令下而詐起，一歲之獄以萬千數，如以湯止沸，沸俞甚而無益。辟之琴瑟不調，甚者必解而更張之，迺可鼓也。為政而不行，甚者必變而更化之，迺可理也。故漢得天下以來，常欲善治，而至今不能勝殘去殺者，失之當更化而不能更化也。古人有言曰：『臨淵羨魚，不如歸而結網。』今臨政而願治七十餘歲矣，不如退而更化。更化則可善治，而災害日去，福祿日來矣。」是時，上方征討四夷，銳志武功，不暇留意禮文之事。

至宣帝時，琅邪王吉為諫大夫，又上疏言：「欲治之主不世出，公卿幸得遭遇其時，未有建萬世之長策，舉明主於三代之隆者也。其務在於簿書斷獄聽訟而已，此非太平之基也。今俗吏所以牧民者，非有禮義科指可世世通行者也，以意穿鑿，各取一切。是以詐偽萌生，刑罰無極，質樸日消，恩愛寖薄。孔子曰『安上治民，莫善於禮』，非空言也。願與大臣延及儒生，述舊禮，明王制，驅一世之民，濟之仁壽之域，則俗何以不若成康？壽何以不若高宗？」上不納其言，吉以病去。

至成帝時，犍為郡於水濵得古磬十六枚，議者以為譱祥。劉向因是說上：「宜興辟雍，設庠序，陳禮樂，隆雅頌之聲，盛揖攘之容，以風化天下。如此而不治者，未之有也。或曰，不能具禮。禮以養人為本，如有過差，是過而養人也。刑罰之過，或至死傷。今之刑，非皐陶之法也，而有司請定法，削則削，筆則筆，救時務也。至於禮樂，則曰不敢，是敢於殺人不敢於養人也。為其俎豆筦弦之閒小不備，因是絕而不為，是去小不備而就大不備，大不備或莫甚焉。夫敎化之比於刑法，刑法輕，是舍所重而急所輕也。且敎化，所恃以為治也，刑法所以助治也。今廢所恃而獨立其所助，非所以致太平也。自京師有誖逆不順之子孫，至於陷大辟受刑戮者不絕，繇不習五常之道也。夫承千歲之衰周，繼暴秦之餘敝，民漸漬惡俗，貪饕險詖，不閑義理，不示以大化，而獨歐以刑罰，終已不改。故曰：『導之以禮樂，而民和睦。』初，叔孫通將制定禮儀，見非於齊魯之士，然卒為漢儒宗，業垂後嗣，斯成法也。」成帝以向言下公卿議，會向病卒，丞相大司空奏請立辟廱。案行長安城南，營表未作，遭成帝崩，羣臣引以定謚。

及王莽為宰衡，欲燿衆庶，遂興辟廱，因以篡位，海內畔之。世祖受命中興，撥亂反正，改定京師于土中。即位三十年，四夷賔服，百姓家給，政敎清明，迺營立明堂、辟廱。顯宗即位，躬行其禮，宗祀光武皇帝于明堂，養三老五更於辟廱，威儀旣美矣。然德化未流洽者，禮樂未具，羣下無所誦說，而庠序尚未設之故也。孔子曰：「辟如為山，未成一匱，止，吾止也。」今叔孫通所撰禮儀，與律令同錄，臧於理官，法家又復不傳。漢典寢而不著，民臣莫有言者。又通沒之後，河閒獻王采禮樂古事，稍稍增輯，至五百餘篇。今學者不能昭見，但推士禮以及天子，說義又頗謬異，故君臣長幼交接之道濅以不章。

樂者，聖人之所樂也，而可以善民心。其感人深，移風易俗易，故先王著其敎焉。

夫民有血氣心知之性，而無哀樂喜怒之常，應感而動，然後心術形焉。是以纖微癄瘁之音作，而民思憂；闡諧嫚易之音作，而民康樂；麤厲猛奮之音作，而民剛毅；廉直正誠之音作，而民肅敬；寬裕和順之音作，而民慈愛；流辟邪散之音作，而民淫亂。先王恥其亂也，故制雅頌之聲，本之情性，稽之度數，制之禮儀，合生氣之和，導五常之行，使之陽而不散，陰而不集，剛氣不怒，柔氣不懾，四暢交於中，而發作於外，皆安其位而不相奪，足以感動人之善心也，不使邪氣得接焉，是先王立樂之方也。

王者未作樂之時，因先王之樂以敎化百姓，說樂其俗，然後改作，以章功德。易曰：「先王以作樂崇德，殷薦之上帝，以配祖考。」昔黃帝作咸池，顓頊作六莖，帝嚳作五英，堯作大章，舜作招，禹作夏，湯作濩，武王作武，周公作勺。勺，言能勺先祖之道也。武，言以功定天下也。濩，言救民也。夏，大承二帝也。招，繼堯也。大章，章之也。五英，英茂也。六莖，及根莖也。咸池，備矣。自夏以往，其流不可聞已，殷頌猶有存者。周詩旣備，而其器用張陳，周官具焉。典者自卿大夫師瞽以下，皆選有道德之人，朝夕習業，以敎國子。國子者，卿大夫之子弟也。皆學歌九德，誦六詩，習六舞、五聲、八音之和。故帝舜命夔曰：「女典樂，敎冑子，直而溫，寬而栗，剛而無虐，簡而無敖。詩言志，歌咏言，聲依咏，律和聲，八音克諧。」此之謂也。又以外賞諸侯德盛而敎尊者。其威儀足以充目，音聲足以動耳，詩語足以感心，故聞其音而德和，省其詩而志正，論其數而法立。是以薦之郊廟則鬼神饗，作之朝廷則羣臣和，立之學官則萬民恊。聽者無不虛己竦神，說而承流，是以海內徧知上德，被服其風，光煇日新，化上遷善，而不知所以然，至於萬物不夭，天地順而嘉應降。故詩曰：「鐘鼓鍠鍠，磬管鏘鏘，降福穰穰。」書云：「擊石拊石，百獸率舞。」鳥獸且猶感應，而況於人乎？況於鬼神乎？故樂者，聖人之所以感天地，通神明，安萬民，成性類者也。然自雅頌之興，而所承衰亂之音猶在，是謂淫過凶嫚之聲，為設禁焉。世衰民散，小人乘君子，心耳淺薄，則邪勝正。故書序「殷紂斷棄先祖之樂，迺作淫聲，用變亂正聲，以說婦人。」樂官師瞽抱其器而犇散，或適諸侯，或入河海。夫樂本情性，浹肌膚而臧骨髓，雖經乎千載，其遺風餘烈尚猶不絕。至春秋時，陳公子完犇齊。陳，舜之後，招樂存焉。故孔子適齊聞招，三月不知肉味，曰「不圖為樂之至於斯！」美之甚也。

周道始缺，怨刺之詩起。王澤旣竭，而詩不能作。王官失業，雅頌相錯，孔子論而定之，故曰：「吾自衛反魯，然後樂正，雅頌各得其所。」是時，周室大壞，諸侯恣行，設兩觀，乘大路。陪臣管仲、季氏之屬，三歸雍徹，八佾舞廷。制度遂壞，陵夷而不反，桑閒、濮上，鄭、衞、宋、趙之聲並出，內則致疾損壽，外則亂政傷民。巧偽因而飾之，以營亂富貴之耳目。庶人以求利，列國以相閒。故秦穆遺戎而由余去，齊人餽魯而孔子行。至於六國，魏文侯最為好古，而謂子夏曰：「寡人聽古樂則欲寐，及聞鄭、衞，余不知倦焉。」子夏辭而辨之，終不見納，自此禮樂喪矣。

漢興，樂家有制氏，以雅樂聲律世世在大樂官，但能紀其鏗鎗鼔舞，而不能言其義。高祖時，叔孫通因秦樂人制宗廟樂。大祝迎神于廟門，奏嘉至，猶古降神之樂也。皇帝入廟門，奏永至，以為行步之節，猶古采薺、肆夏也。乾豆上，奏登歌，獨上歌，不以筦弦亂人聲，欲在位者徧聞之，猶古清廟之歌也。登歌再終，下奏休成之樂，羙神明旣饗也。皇帝就酒東廂，坐定，奏永安之樂，美禮已成也。又有房中祠樂，高祖唐山夫人所作也。周有房中樂，至秦名曰壽人。凡樂，樂其所生，禮不忘本。高祖樂楚聲，故房中樂楚聲也。孝惠二年，使樂府令夏侯寬備其簫筦，更名曰安世樂。

高廟奏武德、文始、五行之舞；孝文廟奏昭德、文始、四時、五行之舞；孝武廟奏盛德、文始、四時、五行之舞。武德舞者，高祖四年作，以象天下樂己行武以除亂也。文始舞者，曰本舜招舞也，高祖六年更名曰文始，以示不相襲也。五行舞者，本周舞也，秦始皇二十六年更名曰五行也。四時舞者，孝文所作，以示天下之安和也。蓋樂己所自作，明有制也；樂先王之樂，明有法也。孝景采武德舞以為昭德，以尊大宗廟。至孝宣，采昭德舞為盛德，以尊世宗廟。諸帝廟皆常奏文始、四時、五行舞云。高祖六年又作昭容樂、禮容樂。昭容者，猶古之昭夏也，主出武德舞。禮容者，主出文始、五行舞。舞人無樂者，將至至尊之前不敢以樂也；出用樂者，言舞不失節，能以樂終也。大氐皆因秦舊事焉。

初，高祖旣定天下，過沛，與故人父老相樂，醉酒歡哀，作「風起」之詩，令沛中僮兒百二十人習而歌之。至孝惠時，以沛宮為原廟，皆令歌兒習吹以相和，常以百二十人為員。文、景之閒，禮官肄業而已。至武帝定郊祀之禮，祠太一於甘泉，就乾位也；祭后土於汾陰，澤中方丘也。乃立樂府，采詩夜誦，有趙、代、秦、楚之謳。以李延年為協律都尉，多舉司馬相如等數十人造為詩賦，略論律呂，以合八音之調，作十九章之歌。以正月上辛用事甘泉圜丘，使童男女七十人俱歌，昏祠至明。夜常有神光如流星止集于祠壇，天子自竹宮而望拜，百官侍祠者數百人皆肅然動心焉。

安世房中歌十七章，其詩曰：

　　大孝備矣，休德昭清。高張四縣，樂充宮庭。芬樹羽林，雲景杳冥，金支秀華，庶旄翠旌。

　　七始華始，肅倡和聲。神來宴娭，庶幾是聽。鬻鬻音送，細齊人情。忽乘青玄，熙事備成。清思眑眑，經緯冥冥。

　　我定歷數，人告其心。敕身齊戒，施敎申申。乃立祖廟，敬明尊親。大矣孝熙，四極爰轃。

　　王侯秉德，其鄰翼翼，顯明昭式。清明鬯矣，皇帝孝德。竟全大功，撫安四極。

　　海內有姦，紛亂東北。詔撫成師，武侯承悳。行樂交逆，簫、勺羣慝。肅為濟哉，蓋定燕國。

　　大海蕩蕩水所歸，高賢愉愉民所懷。大山崔，百卉殖。民何貴？貴有德。

　　安其所，樂終產。樂終產，世繼緒。飛龍秋，游上天。高賢愉，樂民人。

　　豐草葽，女蘿施。譱何如，誰能回！大莫大，成敎德；長莫長，被無極。

　　雷震震，電燿燿。明德鄉，治本約。治本約，澤弘大。加被寵，咸相保。德施大，世曼壽。

　　都荔遂芳，窅窊桂華。孝奏天儀，若日月光。乘玄四龍，回馳北行。羽旄殷盛，芬哉芒芒。孝道隨世，我署文章。　桂華。

　　馮馮翼翼，承天之則。吾易久遠，燭明四極。慈惠所愛，美若休德。杳杳冥冥，克綽永福。　美芳。

　　磑磑即即，師象山則。烏呼孝哉，案撫戎國。蠻夷竭歡，象來致福。兼臨是愛，終無兵革。

　　嘉薦芳矣，告靈饗矣。告靈旣饗，德音孔臧。惟德之臧，建侯之常。承保天休，令問不忘。

　　皇皇鴻明，蕩侯休德。嘉承天和，伊樂厥福。在樂不荒，惟民之則。

　　浚則師德，下民咸殖。令問在舊，孔容翼翼。

　　孔容之常，承帝之明。下民之樂，子孫保光。承順溫良，受帝之光。嘉薦令芳，壽考不忘。

　　承帝明德，師象山則。雲施稱民，永受厥福。承容之常，承帝之明。下民安樂，受福無疆。

郊祀歌十九章，其詩曰：

　　練時日，侯有望，𤋲膋蕭，延四方。九重開，靈之斿，垂惠恩，鴻祜休。靈之車，結玄雲，駕飛龍，羽旄紛。靈之下，若風馬，左倉龍，右白虎。靈之來，神哉沛，先以雨，般裔裔。靈之至，慶陰陰，相放𢘍，震澹心。靈已坐，五音飭，虞至旦，承靈億。牲繭栗，粢盛香，尊桂酒，賔八鄉。靈安留，吟青黃，徧觀此，眺瑤堂。衆嫭並，綽竒麗，顏如荼，兆逐靡。被華文，厠霧縠，曳阿錫，佩珠玉。俠嘉夜，茝蘭芳，澹容與，獻嘉觴。練時日一

　　帝臨中壇，四方承宇，繩繩意變，備得其所。清和六合，制數以五。海內安寧，興文匽武。后土富媼，昭明三光。穆穆優游，嘉服上黃。帝臨二

　　青陽開動，根荄以遂，膏潤并愛，跂行畢逮。霆聲發榮，壧處頃聽，枯槀復產，迺成厥命。衆庶熙熙，施及夭胎，羣生啿啿，惟春之祺。　青陽三　鄒子樂。

　　朱明盛長，旉與萬物，桐生茂豫，靡有所詘。敷華就實，旣阜旣昌，登成甫田，百鬼迪甞。廣大建祀，肅雍不忘，神若宥之，傳世無疆。　朱明四　鄒子樂。

　　西顥沆碭，秋氣肅殺，含秀垂穎，續舊不廢。姦偽不萌，祅孽伏息，隅辟越遠，四貉咸服。旣畏茲威，惟慕純德，附而不驕，正心翊翊。　西顥五　鄒子樂。

　　玄冥陵陰，蟄蟲蓋臧，屮木零落，抵冬降霜。易亂除邪，革正異俗，兆民反本，抱素懷樸。條理信義，望禮五嶽。籍斂之時，掩收嘉穀。　玄冥六　鄒子樂。

　　惟泰元尊，媼神蕃釐，經緯天地，作成四時。精建日月，星辰度理，陰陽五行，周而復始。雲風靁電，降甘露雨，百姓蕃滋，咸循厥緒。繼統共勤，順皇之德，鸞路龍鱗，罔不肸飾。嘉籩列陳，庶幾宴享，滅除凶災，烈騰八荒。鐘鼓竽笙，雲舞翔翔，招搖靈旗，九夷賔將。　惟泰元七　建始元年，丞相匡衡奏罷「鸞路龍鱗」，更定詩曰「涓選休成」。

　　天地並況，惟予有慕，爰熙紫壇，思求厥路。恭承禋祀，縕豫為紛，黼繡周張，承神至尊。千童羅舞成八溢，合好効歡虞泰一。九歌畢奏斐然殊，鳴琴竽瑟會軒朱。璆磬金鼓，靈其有喜，百官濟濟，各敬其事。盛牲實俎進聞膏，神奄留，臨須搖。長麗前掞光燿明，寒暑不忒況皇章。展詩應律鋗玉鳴，函宮吐角激徵清。發梁揚羽申以商，造茲新音永乆長。聲氣遠條鳳鳥鴹，神夕奄虞蓋孔享。　天地八　丞相匡衡奏罷「黼繡周張」，更定詩曰「肅若舊典」。

　　日出入安窮？時世不與人同。故春非我春，夏非我夏，秋非我秋，冬非我冬。泊如四海之池，徧觀是邪謂何？吾知所樂，獨樂六龍，六龍之調，使我心若。訾黃其何不徠下！　日出入九

　　太一況，天馬下，霑赤汗，沫流赭。志俶儻，精權竒，籋浮雲，晻上馳。體容與，迣萬里，今安匹，龍為友。　元狩三年馬生渥洼水中作。

　　天馬徠，從西極，涉流沙，九夷服。天馬徠，出泉水，虎脊兩，化若鬼。天馬徠，歷無草，徑千里，循東道。天馬徠，執徐時，將搖舉，誰與期？天馬徠，開遠門，竦予身，逝昆侖。天馬徠，龍之媒，游閶闔，觀玉臺。　天馬十　太初四年誅宛王獲宛馬作。

　　天門開，詄蕩蕩，穆並騁，以臨饗。光夜燭，德信著，靈濅平，而鴻長生豫。太朱涂廣，夷石為堂，飾玉梢以舞歌，體招搖若永望。星留俞，塞隕光，照紫幄，珠熉黃。幡比翄回集，貳雙飛常羊。月穆穆以金波，日華燿以宣明。假清風軋忽，激長至重觴。神裴回若留放，殣兾親以肆章。函蒙祉福常若期，寂漻上天知厥時。泛泛滇滇從高斿，殷勤此路臚所求。佻正嘉吉弘以昌，休嘉砰隱溢四方。專精厲意逝九閡，紛云六幕浮大海。　天門十一

　　景星顯見，信星彪列，象載昭庭，日親以察。參侔開闔，爰推本紀，汾脽出鼎，皇祜元始。五音六律，依韋饗昭，雜變並會，雅聲遠姚。空桑琴瑟結信成，四興遞代八風生。殷殷鐘石羽籥鳴。河龍供鯉醇犧牲。百末旨酒布蘭生。泰尊柘漿析朝酲。微感心攸通修名，周流常羊思所并。穰穰復正直往甯，馮觿切和疏寫平。上天布施后土成，穰穰豐年四時榮。　景星十二　元鼎五年得鼎汾陰作。

　　齊房產草，九莖連葉，宮童効異，披圖案諜。玄氣之精，回復此都，蔓蔓日茂，芝成靈華。　齊房十三　元封二年芝生甘泉齊房作。

　　后皇嘉壇，立玄黃服，物發兾州，兆蒙祉福。沇沇四塞，徦狄合處，經營萬億，咸遂厥宇。　后皇十四

　　華㷸㷸，固靈根。神之斿，過天門，車千乘，敦昆侖。神之出，排玉房，周流雜，拔蘭堂。神之行，旌容容，騎沓沓，般縱縱。神之徠，泛翊翊，甘露降，慶雲集。神之揄，臨壇宇，九疑賔，夔龍舞。神安坐，鴹吉時，共翊翊，合所思。神嘉虞，申貳觴，福滂洋，邁延長。沛施祐，汾之阿，揚金光，橫泰河，莽若雲，增陽波。徧臚驩，騰天歌。　華㷸㷸十五

　　五神相，包四鄰，土地廣，揚浮雲。扢嘉壇，椒蘭芳，璧玉精，垂華光。益億年，美始興，交於神，若有承。廣宣延，咸畢觴，靈輿位，偃蹇驤。卉汨臚，析奚遺？淫淥澤，𣳫然歸。　五神十六

　　朝隴首，覽西垠，靁電尞，獲白麟。爰五止，顯黃德，圖匈虐，熏鬻殛。闢流離，抑不詳，賔百僚，山河饗。掩回轅，鬗長馳，騰雨師，洒路陂。流星隕，感惟風，籋歸雲，撫懷心。　朝隴首十七　元狩元年行幸雍獲白麟作。

　　象載瑜，白集西，食甘露，飲榮泉。赤鴈集，六紛員，殊翁雜，五采文。神所見，施祉福，登蓬萊，結無極。　象載瑜十八　太始三年行幸東海獲赤鴈作。

　　赤蛟綏，黃華蓋，露夜零，晝晻濭。百君禮，六龍位，勺椒漿，靈已醉。靈旣享，錫吉祥，芒芒極，降嘉觴。靈殷殷，爛揚光，延壽命，永未央。杳冥冥，塞六合，澤汪濊，輯萬國。靈禗禗，象輿轙，票然逝，旗逶蛇。禮樂成，靈將歸，託玄德，長無衰。　赤蛟十九

其餘巡狩福應之事，不序郊廟，故弗論。

是時，河閒獻王有雅材，亦以為治道非禮樂不成，因獻所集雅樂。天子下大樂官，常存隷之，歲時以備數，然不常御，常御及郊廟皆非雅聲。然詩樂施於後嗣，猶得有所祖述。昔殷周之雅頌，迺上本有娀、姜原，禼、稷始生，玄王、公劉、古公、大伯、王季、姜女、大任、太姒之德，乃及成湯、文、武受命，武丁、成、康、宣王中興，下及輔佐阿衡、周、召、太公、申伯、召虎、仲山甫之屬，君臣男女有功德者，靡不襃揚。功德旣信美矣，襃揚之聲盈乎天地之閒，是以光名著於當世，遺譽垂於無窮也。今漢郊廟詩歌，未有祖宗之事，八音調均，又不協於鐘律，而內有掖庭材人，外有上林樂府，皆以鄭聲施於朝廷。

至成帝時，謁者常山王禹世受河閒樂，能說其義，其弟子宋曅等上書言之，下大夫博士平當等考試。當以為「漢承秦滅道之後，賴先帝聖德，博受兼聽，修廢官，立大學，河閒獻王聘求幽隱，修興雅樂以助化。時，大儒公孫弘、董仲舒等皆以為音中正雅，立之大樂。春秋鄉射，作於學官，希闊不講。故自公卿大夫觀聽者，但聞鏗鎗，不曉其意，而欲以風諭衆庶，其道無由。是以行之百有餘年，德化至今未成。曅等守習孤學，大指歸於興助敎化。衰微之學，興廢在人。宜領屬雅樂，以繼絕表微。孔子曰：『人能弘道，非道弘人。』河閒區區，小國藩臣，以好學修古，能有所存，民到于今稱之，況於聖主廣被之資，修起舊文，放鄭近雅，述而不作，信而好古，於以風示海內，揚名後世，誠非小功小美也。」事下公卿，以為乆遠難分明，當議復寢。

是時，鄭聲尤甚。黃門名倡丙彊、景武之屬富顯於世，貴戚五侯定陵、富平外戚之家淫侈過度，至與人主爭女樂。哀帝自為定陶王時疾之，又性不好音，及即位，下詔曰：「惟世俗奢泰文巧，而鄭衞之聲興。夫奢泰則下不孫而國貧，文巧則趨末背本者衆，鄭衞之聲興則淫辟之化流，而欲黎庶敦朴家給，猶濁其源而求其清流，豈不難哉！孔子不云乎？『放鄭聲，鄭聲淫。』其罷樂府官。郊祭樂及古兵法武樂，在經非鄭衞之樂者，條奏，別屬他官。」丞相孔光、大司空何武奏：「郊祭樂人員六十二人，給祠南北郊。大樂鼓員六人，嘉至鼓員十人，邯鄲鼓員二人，騎吹鼓員三人，江南鼓員二人，淮南鼓員四人，巴俞鼓員三十六人，歌鼓員二十四人，楚嚴鼓員一人，梁皇鼓員四人，臨淮鼓員三十五人，茲邡鼓員三人，凡鼓十二，員百二十八人，朝賀置酒陳殿下，應古兵法。外郊祭員十三人，諸族樂人兼雲招給祠南郊用六十七人，兼給事雅樂用四人，夜誦員五人，剛、別柎員二人，給盛德主調篪員二人，聽工以律知日冬夏至一人，鐘工、磬工、簫工員各一人，僕射二人主領諸樂人，皆不可罷。竽工員三人，一人可罷。琴工員五人，三人可罷。柱工員二人，一人可罷。繩弦工員六人，四人可罷。鄭四會員六十二人，一人給事雅樂，六十一人可罷。張瑟員八人，七人可罷。安世樂鼓員二十人，十九人可罷。沛吹鼓員十二人，族歌鼓員二十七人，陳吹鼓員十三人，商樂鼓員十四人，東海鼓員十六人，長樂鼓員十三人，縵樂鼓員十三人，凡鼓八，員百二十八人，朝賀置酒，陳前殿房中，不應經法。治竽員五人，楚鼓員六人，常從倡三十人，常從象人四人，詔隨常從倡十六人，秦倡員二十九人，秦倡象人員三人，詔隨秦倡一人，雅大人員九人，朝賀置酒為樂。楚四會員十七人，巴四會員十二人，銚四會員十二人，齊四會員十九人，蔡謳員三人，齊謳員六人，竽瑟鐘磬員五人，皆鄭聲，可罷。師學百四十二人，其七十二人給大官桐馬酒，其七十人可罷。大凡八百二十九人，其三百八十八人不可罷，可領屬大樂，其四百四十一人不應經法，或鄭衞之聲，皆可罷。」奏可。然百姓漸漬日久，又不制雅樂有以相變，豪富吏民湛沔自若，陵夷壞于王莽。

今海內更始，民人歸本，戶口歲息，平其刑辟，牧以賢良，至於家給，旣庶且富，則須庠序禮樂之敎化矣。今幸有前聖遺制之威儀，誠可法象而補備之，經紀可因緣而存著也。孔子曰：「殷因於夏禮，所損益，可知也；周因於殷禮，所損益，可知也；其或繼周者，百世可知也。」今大漢繼周，久曠大儀，未有立禮成樂，此賈誼、仲舒、王吉、劉向之徒所為發憤而增嘆也。