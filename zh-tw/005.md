# 景帝紀第五

孝景皇帝，文帝太子也。母曰竇皇后。後七年六月，文帝崩。丁未，太子即皇帝位，尊皇太后薄氏曰太皇太后，皇后曰皇太后。

九月，有星孛于西方。

元年冬十月，詔曰：「蓋聞古者祖有功而宗有德，制禮樂各有由。歌者，所以發德也；舞者，所以明功也。高廟酎，奏武德、文始、五行之舞。孝惠廟酎，奏文始、五行之舞。孝文皇帝臨天下，通關梁，不異逺方；除誹謗，去肉刑，賞賜長老，收恤孤獨，以遂群生；減耆欲，不受獻，罪人不帑，不誅亡罪，不私其利也；除宮刑，出美人，重絕人之世也。朕旣不敏，弗能勝識。此皆上世之所不及，而孝文皇帝親行之。德厚侔天地，利澤施四海，靡不獲福。明象乎日月，而廟樂不稱，朕甚懼焉。其為孝文皇帝廟為昭德之舞，以明休德。然后祖宗之功德，施于萬世，永永無窮，朕甚嘉之。其與丞相、列侯、中二千石、禮官具禮儀奏。」丞相臣嘉等奏曰：「陛下永思孝道，立昭德之舞以明孝文皇帝之盛德，皆臣嘉等愚所不及。臣謹議：世功莫大於高皇帝，德莫盛於孝文皇帝。高皇帝廟宜為帝者太祖之廟，孝文皇帝廟宜為帝諸太宗之廟。天子宜世世獻祖宗之廟。郡國諸侯宜各為孝文皇帝立太宗之廟。諸侯王列侯使者侍祠天子所獻祖宗之廟。請宣布天下。」制曰「可」。

春正月，詔曰：「間者歲比不登，民多乏食，夭絕天年，朕甚痛之。郡國或磽陿，無所農桑毄畜；或地饒廣，薦草莽，水泉利，而不得徙。其議民欲徙寬大地者，聽之。」

夏四月，赦天下。賜民爵一級。

遣御史大夫青翟至代下與匈奴和親。

五月，令田半租。

秋七月，詔曰：「吏受所監臨，以飲食免，重；受財物，賤買貴賣，論輕。廷尉與丞相更議著令。」廷尉信謹與丞相議曰：「吏及諸有秩受其官屬所監、所治、所行、所將，其與飲食計償費，勿論。它物，若買故賤，賣故貴，皆坐臧為盜，沒入臧縣官。吏遷徙免罷，受其故官屬所將監治送財物，奪爵為士伍，免之。無爵，罰金二斤，令沒入所受。有能捕告，畀其所受臧。」

二年冬十二月，有星孛于西南。

令天下男子年二十始傅。

春三月，立皇子德為河閒王，閼為臨江王，餘為淮陽王，非為汝南王，彭祖為廣川王，發為長沙王。

夏四月壬午，太皇太后崩。

六月，丞相嘉薨。

封故相國蕭何孫係為列侯。

秋，與匈奴和親。

三年冬十二月，詔曰：「襄平侯嘉子恢說不孝，謀反，欲以殺嘉，大逆無道。其赦嘉為襄平侯，及妻子當坐者復故爵。論恢說及妻子如法。」

春正月，淮陽王宮正殿災。

吳王濞、膠西王卬、楚王戊、趙王遂、濟南王辟光、菑川王賢、膠東王雄渠皆舉兵反。大赦天下。遣太尉亞夫、大將軍竇嬰將兵擊之。斬御史大夫晁錯以謝七國。

二月壬子晦，日有蝕之。

諸將破七國，斬首十餘萬級。追斬吳王濞於丹徒。膠西王卬、楚王戊、趙王遂、濟南王辟光、菑川王賢、膠東王雄渠皆自殺。夏六月，詔曰：「迺者吳王濞等為逆，起兵相脅，詿誤吏民，吏民不得已。今濞等已滅，吏民當坐濞等及逋逃亡軍者，皆赦之。楚元王子蓺等與濞等為逆，朕不忍加法，除其籍，毋令汙宗室。」立平陸侯劉禮為楚王，續元王後。立皇子端為膠西王，勝為中山王。賜民爵一級。

四年春，復置諸關用傳出入。

夏四月己巳，立皇子榮為皇太子，徹為膠東王。

六月，赦天下，賜民爵一級。

秋七月，臨江王閼薨。

十月戊戌晦，日有蝕之。

五年春正月，作陽陵邑。夏，募民徙陽陵，賜錢二十萬。

遣公主嫁匈奴單于。

六年冬十二月，雷，霖雨。

秋九月，皇后薄氏廢。

七年冬十一月庚寅晦，日有蝕之。

春正月，廢皇太子榮為臨江王。

二月，罷太尉官。

夏四月乙巳，立皇后王氏。

丁巳，立膠東王徹為皇太子。賜民為父後者爵一級。

中元年夏四月，赦天下，賜民爵一級。封故御史大夫周苛、周昌孫子為列侯。

二年春二月，令諸侯王薨、列侯初封及之國，大鴻臚奏謚、誄、策。列侯薨及諸侯太傅初除之官，大行奏謚、誄、策。王薨，遣光祿大夫弔襚祠賵，視喪事，因立嗣子。列侯薨，遣太中大夫弔祠，視喪事，因立嗣。其薨葬，國得發民輓喪，穿復土，治墳無過三百人畢事。

匈奴入燕。

改磔曰棄市，勿復磔。

三月，臨江王榮坐侵太宗廟地，徵詣中尉，自殺。

夏四月，有星孛于西北。

立皇子越為廣川王，寄為膠東王。

秋七月，更郡守為太守，郡尉為都尉。

九月，封故楚、趙傅相內史前死事者四人子皆為列侯。

甲戌晦，日有蝕之。

三年冬十一月，罷諸侯御史大夫官。

春正月，皇太后崩。

夏旱，禁酤酒。秋九月，蝗。有星孛于西北。戊戌晦，日有蝕之。

立皇子乘為清河王。

四年春三月，起德陽宮。

御史大夫綰奏禁馬高五尺九寸以上，齒未平，不得出關。

夏，蝗。

秋，赦徒作陽陵者死罪；欲腐者，許之。

十月戊午，日有蝕之。

五年夏，立皇子舜為常山王。六月，赦天下，賜民爵一級。

秋八月己酉，未央宮東闕災。

更名諸侯丞相為相。

九月，詔曰：「法令度量，所以禁暴止邪也。獄，人之大命，死者不可復生。吏或不奉法令，以貨賂為市，朋黨比周，以苛為察，以刻為明，令亡罪者失職，朕甚憐之。有罪者不伏罪，姦法為暴，甚亡謂也。諸獄疑，若雖文致於法而於人心不厭者，輒讞之。」

六年冬十月，行幸雍，郊五畤。

十二月，改諸官名。定鑄錢偽黃金棄市律。

春三月，雨雪。

夏四月，梁王薨，分梁為五國，立孝王子五人皆為王。

五月，詔曰：「夫吏者，民之師也，車駕衣服宜稱。吏六百石以上，皆長吏也，亡度者或不吏服，出入閭里，與民亡異。令長吏二千石車朱兩轓，千石至六百石朱左轓。車騎從者不稱其官衣服，下吏出入閭巷亡吏體者，二千石上其官屬，三輔舉不如法令者，皆上丞相御史請之。」先是吏多軍功，車服尚輕，故為設禁。又惟酷吏奉憲失中，迺詔有司減笞法，定箠令。語在刑法志。

六月，匈奴入鴈門，至武泉，入上郡，取苑馬。吏卒戰死者二千人。

秋七月辛亥晦，日有蝕之。

後元年春正月，詔曰：「獄，重事也。人有智愚，官有上下。獄疑者讞有司。有司所不能決，移廷尉。有令讞而後不當，讞者不為失。欲令治獄者務先寬。」三月，赦天下，賜民爵一級，中二千石諸侯相爵右庶長。

五月，地震。秋七月乙巳晦，日有蝕之。

條侯周亞夫下獄死。

二年冬十月，省徹侯之國。

春，匈奴入鴈門，太守馮敬與戰死。發車騎材官屯。

春，以歲不登，禁內郡食馬粟，沒入之。

夏四月，詔曰：「雕文刻鏤，傷農事者也；錦繡纂組，害女紅者也。農事傷則飢之本也，女紅害則寒之原也。夫飢寒並至，而能亡為非者寡矣。朕親耕，后親桑，以奉宗廟粢盛祭服，為天下先；不受獻，減太官，省繇賦，欲天下務農蠶，素有畜積，以備災害。彊毋攘弱，衆毋暴寡，老耆以壽終，幼孤得遂長。今歲或不登，民食頗寡，其咎安在？或詐偽為吏，吏以貨賂為市，漁奪百姓，侵牟萬民。縣丞，長吏也，姧法與盜盜，甚無謂也。其令二千石各脩其職；不事官職耗亂者，丞相以聞，請其罪。布告天下，使明知朕意。」

五月，詔曰：「人不患其不知，患其為詐也；不患其不勇，患其為暴也；不患其不富，患其亡猒也。其唯廉士，寡欲易足。今訾筭十以上迺得官，廉士筭不必衆。有市籍不得官，無訾又不得官，朕甚愍之。訾筭四得官，亡令廉士乆失職，貪夫長利。」

秋，大旱。

三年春正月，詔曰：「農，天下之本也。黃金珠玉，飢不可食，寒不可衣，以為幣用，不識其終始。間歲或不登，意為末者衆，農民寡也。其令郡國務勸農桑，益種樹，可得衣食物。吏發民若取庸采黃金珠玉者，坐臧為盜。二千石聽者，與同罪。」

皇太子冠，賜民為父後者爵一級。

甲子，帝崩于未央宮。遺詔賜諸侯王列侯馬二駟，吏二千石黃金二斤，吏民戶百錢。出宮人歸其家，復終身。二月癸酉，葬陽陵。

贊曰：孔子稱「斯民，三代之所以直道而行也」，信哉！周秦之敝，罔密文峻，而姦軌不勝。漢興，掃除煩苛，與民休息。至于孝文，加之以恭儉，孝景遵業，五六十載之間，至於移風易俗，黎民醇厚。周云成康，漢言文景，美矣！