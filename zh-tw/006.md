# 武帝紀第六

孝武皇帝，景帝中子也，母曰王美人。年四歲立為膠東王。七歲為皇太子，母為皇后。十六歲，後三年正月，景帝崩。甲子，太子即皇帝位，尊皇太后竇氏曰太皇太后，皇后曰皇太后。三月，封皇太后同母弟田蚡、勝皆為列侯。

建元元年冬十月，詔丞相、御史、列侯、中二千石、二千石、諸侯相舉賢良方正直言極諫之士。丞相綰奏：「所舉賢良，或治申、商、韓非、蘇秦、張儀之言，亂國政，請皆罷。」奏可。

春二月，赦天下，賜民爵一級。年八十復二筭，九十復甲卒。行三銖錢。

夏四月己巳，詔曰：「古之立敎，鄉里以齒，朝廷以爵，扶世導民，莫善於德。然則於鄉里先耆艾，奉高年，古之道也。今天下孝子順孫願自竭盡以承其親，外迫公事，內乏資財，是以孝心闕焉。朕甚哀之。民年九十以上，已有受鬻法，為復子若孫，令得身師妻妾遂其供養之事。」

五月，詔曰：「河海潤千里，其令祠官脩山川之祠，為歲事，曲加禮。」

赦吳楚七國帑輸在官者。

秋七月，詔曰：「衞士轉置送迎二萬人，其省萬人。罷苑馬，以賜貧民。」

議立明堂。遣使者安車蒲輪，束帛加璧，徵魯申公。

二年冬十月，御史大夫趙綰坐請毋奏事太皇太后，及郎中令王臧皆下獄，自殺。丞相嬰、太尉蚡免。

春二月丙戌朔，日有蝕之。夏四月戊申，有如日夜出。

初置茂陵邑。

三年春，河水溢于平原，大飢，人相食。

賜徙茂陵者戶錢二十萬，田二頃。初作便門橋。

秋七月，有星孛于西北。

濟川王明坐殺太傅、中傅廢，遷防陵。

閩越圍東甌，東甌告急。遣中大夫嚴助持節發會稽兵，浮海救之。未至，閩越走，兵還。

九月丙子晦，日有蝕之。

四年夏，有風赤如血。六月，旱。秋九月，有星孛于東北。

五年春，罷三銖錢，行半兩錢。

置五經博士。

夏四月，平原君薨。

五月，大蝗。

秋八月，廣川王越、清河王乘皆薨。

六年春二月乙未，遼東高廟災。夏四月壬子，高園便殿火。上素服五日。

五月丁亥，太皇太后崩。

秋八月，有星孛于東方，長竟天。

閩越王郢攻南越。遣大行王恢將兵出豫章，大司農韓安國出會稽，擊之。未至，越人殺郢降，兵還。

元光元年冬十一月，初令郡國舉孝廉各一人。

衞尉李廣為驍騎將軍屯雲中，中尉程不識為車騎將軍屯鴈門，六月罷。

夏四月，赦天下，賜民長子爵一級。復七國宗室前絕屬者。

五月，詔賢良曰：「朕聞昔在唐虞，畫象而民不犯，日月所燭，莫不率俾。周之成康，刑錯不用，德及鳥獸，敎通四海。海外肅眘，北發渠搜，氐羌徠服。星辰不孛，日月不蝕，山陵不崩，川谷不塞；麟鳳在郊藪，河洛出圖書。嗚虖，何施而臻此與！今朕獲奉宗廟，夙興以求，夜寐以思，若涉淵水，未知所濟。猗與偉與！何行而可以章先帝之洪業休德，上參堯舜，下配三王！朕之不敏，不能逺德，此子大夫之所覩聞也。賢良明於古今王事之體，受策察問，咸以書對，著之于篇，朕親覽焉。」於是董仲舒、公孫弘等出焉。

秋七月癸未，日有蝕之。

二年冬十月，行幸雍，祠五畤。

春，詔問公卿曰：「朕飾子女以配單于，金幣文繡賂之甚厚，單于待命加嫚，侵盜亡已。邊境被害，朕甚閔之。今欲舉兵攻之，何如？」大行王恢建議宜擊。夏六月，御史大夫韓安國為護軍將軍，衞尉李廣為驍騎將軍，太僕公孫賀為輕車將軍，大行王恢為將屯將軍，太中大夫李息為材官將軍，將三十萬衆屯馬邑谷中，誘致單于，欲襲擊之。單于入塞，覺之，走出。六月，軍罷。將軍王恢坐首謀不進，下獄死。

秋九月，令民大酺五日。

三年春，河水徙，從頓丘東南流入勃海。

夏五月，封高祖功臣五人後為列侯。

河水決濮陽，氾郡十六。發卒十萬救決河。起龍淵宮。

四年冬，魏其侯竇嬰有罪，棄巿。

春三月乙卯，丞相蚡薨。

夏四月，隕霜殺草。五月，地震。赦天下。

五年春正月，河閒王德薨。

夏，發巴蜀治南夷道，又發卒萬人治鴈門阻險。

秋七月，大風拔木。

乙巳，皇后陳氏廢。捕為巫蠱者，皆梟首。

八月，螟。

徵吏民有明當世之務習先聖之術者，縣次續食，令與計偕。

六年冬，初筭商車。

春，穿漕渠通渭。

匈奴入上谷，殺略吏民。遣車騎將軍衞青出上谷，騎將軍公孫敖出代，輕車將軍公孫賀出雲中，驍騎將軍李廣出鴈門。青至龍城，獲首虜七百級。廣、敖失師而還。詔曰：「夷狄無義，所從來乆。閒者匈奴數寇邊境，故遣將撫師。古者治兵振旅，因遭虜之方入，將吏新會，上下未輯，代郡將軍敖、鴈門將軍廣所任不肖，校尉又背義妄行，棄軍而北，少吏犯禁。用兵之法：不勤不敎，將率之過也；敎令宣明，不能盡力，士卒之罪也。將軍已下廷尉，使理正之，而又加法於士卒，二者並行，非仁聖之心。朕閔衆庶陷害，欲刷恥改行，復奉正義，厥路亡䌛。其赦鴈門、代郡軍士不循法者。」

夏，大旱，蝗。

六月，行幸雍。

秋，匈奴盜邊。遣將軍韓安國屯漁陽。

元朔元年冬十一月，詔曰：「公卿大夫，所使緫方略，壹統類，廣敎化，美風俗也。夫本仁祖義，襃德祿賢，勸善刑暴，五帝三王所䌛昌也。朕夙興夜寐，嘉與宇內之士臻於斯路。故旅耆老，復孝敬，選豪俊，講文學，稽參政事，祈進民心，深詔執事，興廉舉孝，庶幾成風，紹休聖緒。夫十室之邑，必有忠信；三人並行，厥有我師。今或至闔郡而不薦一人，是化不下究，而積行之君子雍於上聞也。二千石官長紀綱人倫，將何以佐朕燭幽隱，勸元元，厲蒸庶，崇鄉黨之訓哉？且進賢受上賞，蔽賢蒙顯戮，古之道也。其與中二千石、禮官、博士議不舉者罪。」有司奏議曰：「古者，諸侯貢士，壹適謂之好德，再適謂之賢賢，三適謂之有功，迺加九錫；不貢士，壹則黜爵，再則黜地，三而黜爵地畢矣。夫附下罔上者死，附上罔下者刑，與聞國政而無益於民者斥，在上位而不能進賢者退，此所以勸善黜惡也。今詔書昭先帝聖緒，令二千石舉孝廉，所以化元元，移風易俗也。不舉孝，不奉詔，當以不敬論。不察廉，不勝任也，當免。」奏可。

十二月，江都王非薨。

春三月甲子，立皇后衞氏。詔曰：「朕聞天地不變，不成施化；陰陽不變，物不暢茂。易曰『通其變，使民不倦』。詩云『九變復貫，知言之選』。朕嘉唐虞而樂殷周，據舊以知鑒。其赦天下，與民更始。諸逋貸及辭訟在孝景後三年以前，皆勿聽治。」

秋，匈奴入遼西，殺太守；入漁陽、鴈門，敗都尉，殺略三千餘人。遣將軍衞青出鴈門，將軍李息出代，獲首虜數千級。

東夷薉君南閭等口二十八萬人降，為蒼海郡。

魯王餘、長沙王發皆薨。

二年冬，賜淮南王、菑川王几杖，毋朝。

春正月，詔曰：「梁王、城陽王親慈同生，願以邑分弟，其許之。諸侯王請與子弟邑者，朕將親覽，使有列位焉。」於是藩國始分，而子弟畢侯矣。

匈奴入上谷、漁陽，殺略吏民千餘人。遣將軍衞青、李息出雲中，至高闕，遂西至符離，獲首虜數千級。收河南地，置朔方、五原郡。

三月乙亥晦，日有蝕之。

夏，募民徙朔方十萬口。又徙郡國豪傑及訾三百萬以上于茂陵。

秋，燕王定國有罪，自殺。

三年春，罷蒼海郡。三月，詔曰：「夫刑罰所以防姦也，內長文所以見愛也；以百姓之未洽于敎化，朕嘉與士大夫日新厥業，祗而不解。其赦天下。」

夏，匈奴入代，殺太守；入鴈門，殺略千餘人。

六月庚午，皇太后崩。

秋，罷西南夷，城朔方城。令民大酺五日。

四年冬，行幸甘泉。

夏，匈奴入代、定襄、上郡，殺略數千人。

五年春，大旱。大將軍衞青將六將軍兵十餘萬人出朔方、高闕，獲首虜萬五千級。

夏六月，詔曰：「蓋聞導民以禮，風之以樂，今禮壞樂崩，朕甚閔焉。故詳延天下方聞之士，咸薦諸朝。其令禮官勸學，講議洽聞，舉遺興禮，以為天下先。太常其議予博士弟子，崇鄉黨之化，以厲賢材焉。」丞相弘請為博士置弟子員，學者益廣。

秋，匈奴入代，殺都尉。

六年春二月，大將軍衞青將六將軍兵十餘萬騎出定襄，斬首三千餘級。還，休士馬于定襄、雲中、鴈門。赦天下。

夏四月，衞青復將六將軍絕幕，大克獲。前將軍趙信軍敗，降匈奴。右將軍蘇建亡軍，獨身脫還，贖為庶人。

六月，詔曰：「朕聞五帝不相復禮，三代不同法，所繇殊路而建德一也。蓋孔子對定公以徠逺，哀公以論臣，景公以節用，非期不同，所急異務也。今中國一統而北邊未安，朕甚悼之。日者大將軍廵朔方，征匈奴，斬首虜萬八千級，諸禁錮及有過者，咸蒙厚賞，得免減罪。今大將軍仍復克獲，斬首虜萬九千級，受爵賞而欲移賣者，無所流貤。其議為令。」有司奏請置武功賞官，以寵戰士。

元狩元年冬十月，行幸雍，祠五畤。獲白麟，作白麟之歌。

十一月，淮南王安、衡山王賜謀反，誅。黨與死者數萬人。

十二月，大雨雪，民凍死。

夏四月，赦天下。

丁卯，立皇太子。賜中二千石爵右庶長，民為父後者一級。詔曰：「朕聞咎繇對禹，曰在知人，知人則哲，惟帝難之。蓋君者心也，民猶支體，支體傷則心憯怛。日者淮南、衡山脩文學，流貨賂，兩國接壤，怵於邪說，而造篡弒，此朕之不德。詩云：『憂心慘慘，念國之為虐。』已赦天下，滌除與之更始。朕嘉孝弟力田，哀夫老眊孤寡鰥獨或匱於衣食，甚憐愍焉。其遣謁者巡行天下，存問致賜。曰『皇帝使謁者賜縣三老、孝者帛，人五匹；鄉三老、弟者、力田帛，人三匹；年九十以上及鰥寡孤獨帛，人二匹，絮三斤；八十以上米，人三石。有冤失職，使者以聞。縣鄉即賜，毋贅聚』。」

五月乙巳晦，日有蝕之。

匈奴入上谷，殺數百人。

二年冬十月，行幸雍，祠五畤。

春三月戊寅，丞相弘薨。

遣驃騎將軍霍去病出隴西，至臯蘭，斬首八千餘級。

夏，馬生余吾水中。南越獻馴象、能言鳥。

將軍去病、公孫敖出北地二千餘里，過居延，斬首虜三萬餘級。

匈奴入鴈門，殺略數百人。遣衞尉張騫、郎中令李廣皆出右北平。廣殺匈奴三千餘人，盡亡其軍四千人，獨身脫還，及公孫敖、張騫皆後期，當斬，贖為庶人。

江都王建有罪，自殺。膠東王寄薨。

秋，匈奴昆邪王殺休屠王，并將其衆合四萬餘人來降，置五屬國以處之。以其地為武威、酒泉郡。

三年春，有星孛于東方。夏五月，赦天下。立膠東康王少子慶為六安王。封故相國蕭何曾孫慶為列侯。

秋，匈奴入右北平、定襄，殺略千餘人。

遣謁者勸有水災郡種宿麥。舉吏民能假貸貧民者以名聞。

減隴西、北地、上郡戍卒半。

發謫吏穿昆明池。

四年冬，有司言關東貧民徙隴西、北地、西河、上郡、會稽，凡七十二萬五千口，縣官衣食振業，用度不足，請收銀錫造白金及皮幣以足用。初筭緡錢。

春，有星孛于東北。

夏，有長星出于西北。

大將軍衞青將四將軍出定襄，將軍去病出代，各將五萬騎。步兵踵軍後數十萬人。青至幕北圍單于，斬首萬九千級，至闐顏山乃還。去病與左賢王戰，斬獲首虜七萬餘級，封狼居胥山迺還。兩軍士死者數萬人。前將軍廣、後將軍食其皆後期。廣自殺，食其贖死。

五年春三月甲午，丞相李蔡有罪，自殺。

天下馬少，平牡馬匹二十萬。

罷半兩錢，行五銖錢。

徙天下姦猾吏民於邊。

六年冬十月，賜丞相以下至吏二千石金，千石以下至乘從者帛，蠻夷錦各有差。

雨水亡冰。

夏四月乙巳，廟立皇子閎為齊王，旦為燕王，胥為廣陵王。初作誥。

六月，詔曰：「日者有司以幣輕多姦，農傷而末衆，又禁兼并之塗，故改幣以約之。稽諸往古，制宜於今。廢期有月，而山澤之民未諭。夫仁行而從善，義立則俗易，意奉憲者所以導之未明與？將百姓所安殊路，而撟虔吏因乘勢以侵蒸庶邪？何紛然其擾也！今遣博士大等六人分循行天下，存問鰥寡廢疾，無以自振業者貸與之。諭三老孝弟以為民師，舉獨行之君子，徵詣行在所。朕嘉賢者，樂知其人。廣宣厥道，士有特招，使者之任也。詳問隱處亡位，及冤失職，姦猾為害，野荒治苛者，舉奏。郡國有所以為便者，上丞相、御史以聞。」

秋九月，大司馬驃騎將軍去病薨。

元鼎元年夏五月，赦天下，大酺五日。

得鼎汾水上。

濟東王彭離有罪，廢徙上庸。

二年冬十一月，御史大夫張湯有罪，自殺。十二月，丞相青翟下獄死。

春，起柏梁臺。

三月，大雨雪。夏，大水，關東餓死者以千數。

秋九月，詔曰：「仁不異逺，義不辭難。今京師雖未為豐年，山林池澤之饒與民共之。今水潦移於江南，迫隆冬至，朕懼其飢寒不活。江南之地，火耕水耨，方下巴蜀之粟致之江陵，遣博士中等分循行，諭告所抵，無令重困。吏民有振救飢民免其戹者，具舉以聞。」

三年冬，徙函谷關於新安。以故關為弘農縣。

十一月，令民告緡者以其半與之。

正月戊子，陽陵園火。夏四月，雨雹，關東郡國十餘飢，人相食。

常山王舜薨。子㪍嗣立，有罪，廢徙房陵。

四年冬十月，行幸雍，祠五畤。賜民爵一級，女子百戶牛酒。行自夏陽，東幸汾陰。十一月甲子，立后土祠于汾陰脽上。禮畢，行幸滎陽。還至洛陽，詔曰：「祭地兾州，瞻望河洛，巡省豫州，觀于周室，邈而無祀。詢問耆老，迺得孽子嘉。紹其封嘉為周子南君，以奉周祀。」

春二月，中山王勝薨。

夏，封方士欒大為樂通侯，位上將軍。

六月，得寶鼎后土祠旁。秋，馬生渥洼水中。作寶鼎、天馬之歌。

立常山憲王子商為泗水王。

五年冬十月，行幸雍，祠五畤。遂踰隴，登空同，西臨祖厲河而還。

十一月辛巳朔旦，冬至。立泰畤于甘泉。天子親郊見，朝日夕月。詔曰：「朕以眇身託于王侯之上，德未能綏民，民或飢寒，故巡祭后土以祈豐年。兾州脽壤迺顯文鼎，獲薦於廟。渥洼水出馬，朕其御焉。戰戰兢兢，懼不克任，思昭天地，內惟自新。詩云：『四牡翼翼，以征不服。』親省邊垂，用事所極。望見泰一，脩天文䄠。辛卯夜，若景光十有二明。易曰：『先甲三日，後甲三日。』朕甚念年歲未咸登，飭躬齋戒，丁酉，拜況于郊。」

夏四月，南越王相呂嘉反，殺漢使者及其王、王太后。赦天下。

丁丑晦，日有蝕之。

秋，鼃、蝦蟇鬬。

遣伏波將軍路愽德出桂陽，下湟水；樓船將軍楊僕出豫章，下湞水；歸義越侯嚴為戈船將軍，出零陵，下離水；甲為下瀨將軍，下蒼梧。皆將罪人，江淮以南樓船十萬人。越馳義侯遺別將巴蜀罪人，發夜郎兵，下牂柯江，咸會番禺。

九月，列侯坐獻黃金酎祭宗廟不如法奪爵者百六人，丞相趙周下獄死。樂通侯欒大坐誣罔要斬。

西羌衆十萬人反，與匈奴通使，攻故安，圍枹䍐。匈奴入五原，殺太守。

六年冬十月，發隴西、天水、安定騎士及中尉，河南、河內卒十萬人，遣將軍李息、郎中令徐自為征西羌，平之。

行東，將幸緱氏，至左邑桐鄉，聞南越破，以為聞喜縣。春，至汲新中鄉，得呂嘉首，以為獲嘉縣。馳義侯遺兵未及下，上便令征西南夷，平之。遂定越地，以為南海、蒼梧、鬱林、合浦、交阯、九真、日南、珠厓、儋耳郡。定西南夷，以為武都、牂柯、越嶲、沈黎、文山郡。

秋，東越王餘善反，攻殺漢將吏。遣橫海將軍韓說、中尉王溫舒出會稽，樓船將軍楊僕出豫章，擊之。又遣浮沮將軍公孫賀出九原，匈河將軍趙破奴出令居，皆二千餘里，不見虜而還。迺分武威、酒泉地置張掖、敦煌郡，徙民以實之。

元封元年冬十月，詔曰：「南越、東甌咸伏其辜，西蠻、北夷頗未輯睦，朕將巡邊垂，擇兵振旅，躬秉武節，置十二部將軍，親帥師焉。」行自雲陽，北歷上郡、西河、五原，出長城，北登單于臺，至朔方，臨北河。勒兵十八萬騎，旌旗徑千餘里，威震匈奴。遣使者告單于曰：「南越王頭已縣於漢北闕矣。單于能戰，天子自將待邊；不能，亟來臣服。何但亡匿幕北寒苦之地為！」匈奴讋焉。還，祠黃帝於橋山，迺歸甘泉。

東越殺王餘善降。詔曰：「東越險阻反覆，為後世患，遷其民於江淮間。」遂虛其地。

春正月，行幸緱氏。詔曰：「朕用事華山，至于中嶽，獲駮麃，見夏后啟母石。翌日親登嵩高，御史乘屬，在廟旁吏卒咸聞呼萬歲者三。登禮罔不荅。其令祠官加增太室祠，禁無伐其草木。以山下戶三百為之奉邑，名曰崇高，獨給祠，復亡所與。」行，遂東巡海上。

夏四月癸卯，上還，登封泰山，降坐明堂。詔曰：「朕以眇身承至尊，兢兢焉惟德菲薄，不明于禮樂，故用事八神。遭天地況施，著見景象，㞕然如有聞。震于怪物，欲止不敢，遂登封泰山，至于梁父，然後升襢肅然。自新，嘉與士大夫更始，其以十月為元封元年。行所巡至，博、奉高、蛇丘，歷城、梁父，民田租逋賦貸，已除。加年七十以上孤寡帛，人二匹。四縣無出今年筭。賜天下民爵一級，女子百戶牛酒。」

行自泰山，復東巡海上，至碣石。自遼西歷北邊九原，歸于甘泉。

秋，有星孛于東井，又孛于三台。

齊王閎薨。

二年冬十月，行幸雍，祠五畤。春，幸緱氏，遂至東萊。夏四月，還祠泰山。至𤬄子，臨決河，命從臣將軍以下皆負薪塞河隄，作𤬄子之歌。赦所過徒，賜孤獨高年米，人四石。還，作甘泉通天臺、長安飛廉館。

朝鮮王攻殺遼東都尉，迺募天下死罪擊朝鮮。

六月，詔曰：「甘泉宮內中產芝，九莖連葉。上帝博臨，不異下房，賜朕弘休。其赦天下，賜雲陽都百戶牛酒。」作芝房之歌。

秋，作明堂于泰山下。

遣樓船將軍楊僕、左將軍荀彘將應募罪人擊朝鮮。又遣將軍郭昌、中郎將衞廣發巴蜀兵平西南夷未服者，以為益州郡。

三年春，作角抵戲，三百里內皆觀。

夏，朝鮮斬其王右渠降，以其地為樂浪、臨屯、玄菟、真番郡。

樓船將軍楊僕坐失亡多，免為庶民，左將軍荀彘坐爭功棄市。

秋七月，膠西王端薨。

武都氐人反，分徙酒泉郡。

四年冬十月，行幸雍，祠五畤。通回中道，遂北出蕭關，歷獨鹿、鳴澤，自代而還，幸河東。春三月，祠后土。詔曰：「朕躬祭后土地祇，見光集于靈壇，一夜三燭。幸中都宮，殿上見光。其赦汾陰、夏陽、中都死罪以下，賜三縣及楊氏皆無出今年租賦。」

夏，大旱，民多暍死。

秋，以匈奴弱，可遂臣服，迺遣使說之。單于使來，死京師。匈奴寇邊，遣拔胡將軍郭昌屯朔方。

五年冬，行南巡狩，至于盛唐，望祀虞舜于九嶷。登灊天柱山，自尋陽浮江，親射蛟江中，獲之。舳艫千里，薄樅陽而出，作盛唐樅陽之歌。遂北至琅邪，並海，所過禮祠其名山大川。春三月，還至太山，增封。甲子，祠高祖于明堂，以配上帝，因朝諸侯王列侯，受郡國計。夏四月，詔曰：「朕巡荊揚，輯江淮物，會大海氣，以合泰山。上天見象，增修封禪。其赦天下。所幸縣毋出今年租賦，賜鰥寡孤獨帛，貧窮者粟。」還幸甘泉，郊泰畤。

大司馬大將軍青薨。

初置刺史部十三州。名臣文武欲盡，詔曰：「蓋有非常之功，必待非常之人，故馬或奔踶而致千里，士或有負俗之累而立功名。夫泛駕之馬，跅弛之士，亦在御之而已。其令州郡察吏民有茂材異等可為將相及使絕國者。」

六年冬，行幸回中。春，作首山宮。

三月，行幸河東，祠后土。詔曰：「朕禮首山，昆田出珍物，化或為黃金。祭后土，神光三燭。其赦汾陰殊死以下，賜天下貧民布帛，人一匹。」

益州、昆明反，赦京師亡命令從軍，遣拔胡將軍郭昌將以擊之。

夏，京師民觀角抵于上林平樂館。

秋，大旱，蝗。

太初元年冬十月，行幸泰山。

十一月甲子朔旦，冬至，祀上帝于明堂。

乙酉，柏梁臺災。

十二月，䄠高里，祠后土。東臨勃海，望祠蓬萊。春還，受計于甘泉。

二月，起建章宮。

夏五月，正歷，以正月為歲首。色上黃，數用五，定官名，協音律。

遣因杅將軍公孫敖築塞外受降城。

秋八月，行幸安定。遣貳師將軍李廣利發天下讁民西征大宛。

蝗從東方飛至敦煌。

二年春正月戊申，丞相慶薨。

三月，行幸河東，祠后土。令天下酺五日，膢五日，祠門戶，比臘。

夏四月，詔曰：「朕用事介山，祭后土，皆有光應。其赦汾陰、安邑殊死以下。」

五月，籍吏民馬，補車騎馬。

秋，蝗。遣浚稽將軍趙破奴二萬騎出朔方擊匈奴，不還。

冬十二月，御史大夫兒寬卒。

三年春正月，行東巡海上。夏四月，還，修封泰山，䄠石閭。

遣光祿勳徐自為築五原塞外列城，西北至盧朐，游擊將軍韓說將兵屯之。強弩都尉路博德築居延。

秋，匈奴入定襄、雲中，殺略數千人，行壞光祿諸亭障；又入張掖、酒泉，殺都尉。

四年春，貳師將軍廣利斬大宛王首，獲汗血馬來。作西極天馬之歌。

秋，起明光宮。

冬，行幸回中。

徙弘農都尉治武關，稅出入者以給關吏卒食。

天漢元年春正月，行幸甘泉，郊泰畤。三月，行幸河東，祠后土。

匈奴歸漢使者，使使來獻。

夏五月，赦天下。

秋，閉城門大搜。發謫戍屯五原。

二年春，行幸東海。還幸回中。

夏五月，貳師將軍三萬騎出酒泉，與右賢王戰于天山，斬首虜萬餘級。又遣因杅將軍出西河，騎都尉李陵將步兵五千人出居延北，與單于戰，斬首虜萬餘級。陵兵敗，降匈奴。

秋，止禁巫祠道中者。大搜。

渠黎六國使使來獻。

泰山、琅邪羣盜徐㪍等阻山攻城，道路不通。遣直指使者暴勝之等衣繡衣杖斧分部逐捕。刺史郡守以下皆伏誅。

冬十一月，詔關都尉曰：「今豪桀多逺交，依東方羣盜。其謹察出入者。」

三年春二月，御史大夫王卿有罪，自殺。

初榷酒酤。

三月，行幸泰山，修封，祀明堂，因受計。還幸北地，祠常山，瘞玄玉。夏四月，赦天下。行所過毋出田租。

秋，匈奴入鴈門，太守坐畏愞棄市。

四年春正月，朝諸侯王于甘泉宮。發天下七科讁及勇敢士，遣貳師將軍李廣利將六萬騎、步兵七萬人出朔方，因杅將軍公孫敖萬騎、步兵三萬人出鴈門，游擊將軍韓說步兵三萬人出五原，強弩都尉路博德步兵萬餘人與貳師會。廣利與單于戰余吾水上連日，敖與左賢王戰不利，皆引還。

夏四月，立皇子髆為昌邑王。

秋九月，令死罪入贖錢五十萬減死一等。

太始元年春正月，因杅將軍敖有罪，要斬。

徙郡國吏民豪桀于茂陵、雲陵。

夏六月，赦天下。

二年春正月，行幸回中。

三月，詔曰：「有司議曰，往者朕郊見上帝，西登隴首，獲白麟以饋宗廟，渥洼水出天馬，泰山見黃金，宜改故名。今更黃金為麟趾褭蹏以協瑞焉。」因以班賜諸侯王。

秋，旱。九月，募死罪入贖錢五十萬減死一等。

御史大夫杜周卒。

三年春正月，行幸甘泉宮，饗外國客。

二月，令天下大酺五日。行幸東海，獲赤鴈，作朱鴈之歌。幸琅邪，禮日成山。登之罘，浮大海。山稱萬歲。冬，賜行所過戶五千錢，鰥寡孤獨帛人一匹。

四年春三月，行幸泰山。壬午，祀高祖于明堂，以配上帝，因受計。癸未，祀孝景皇帝于明堂。甲申，修封。丙戌，䄠石閭。夏四月，幸不其，祠神人于交門宮，若有鄉坐拜者。作交門之歌。夏五月，還幸建章宮，大置酒，赦天下。

秋七月，趙有蛇從郭外入邑，與邑中蛇群鬬孝文廟下，邑中蛇死。

冬十月甲寅晦，日有蝕之。

十二月，行幸雍，祠五畤，西至安定、北地。

征和元年春正月，還，行幸建章宮。

三月，趙王彭祖薨。

冬十一月，發三輔騎士大搜上林，閉長安城門索，十一日迺解。巫蠱起。

二年春正月，丞相賀下獄死。

夏四月，大風發屋折木。

閏月，諸邑公主、陽石公主皆坐巫蠱死。

夏，行幸甘泉。

秋七月，按道侯韓說、使者江充等掘蠱太子宮。壬午，太子與皇后謀斬充，以節發兵與丞相劉屈氂大戰長安，死者數萬人。庚寅，太子亡，皇后自殺。初置城門屯兵。更節加黃旄。御史大夫暴勝之、司直田仁坐失縱，勝之自殺，仁要斬。八月辛亥，太子自殺于湖。

癸亥，地震。

九月，立趙敬肅王子偃為平干王。

匈奴入上谷、五原，殺略吏民。

三年春正月，行幸雍，至安定、北地。匈奴入五原、酒泉，殺兩都尉。三月，遣貳師將軍廣利將七萬人出五原，御史大夫商丘成二萬人出西河，重合侯馬通四萬騎出酒泉。成至浚稽山與虜戰，多斬首。通至天山，虜引去，因降車師。皆引兵還。廣利敗，降匈奴。

夏五月，赦天下。

六月，丞相屈氂下獄要斬，妻梟首。

秋，蝗。

九月，反者公孫勇、胡倩發覺，皆伏辜。

四年春正月，行幸東萊，臨大海。

二月丁酉，隕石于雍，二，聲聞四百里。

三月，上耕于鉅定。還幸泰山，脩封。庚寅，祀于明堂。癸巳，䄠石閭。夏六月，還幸甘泉。

秋八月辛酉晦，日有蝕之。

後元元年春正月，行幸甘泉，郊泰畤，遂幸安定。

昌邑王髆薨。

二月，詔曰：「朕郊見上帝，巡于北邊，見群鶴留止，以不羅罔，靡所獲獻。薦于泰畤，光景並見。其赦天下。」

夏六月，御史大夫商丘成有罪自殺。侍中僕射莽何羅與弟重合侯通謀反，侍中駙馬都尉金日磾、奉車都尉霍光、騎都尉上官桀討之。

秋七月，地震，往往涌泉出。

二年春正月，朝諸侯王于甘泉宮，賜宗室。

二月，行幸盩厔五柞宮。乙丑，立皇子弗陵為皇太子。丁卯，帝崩于五柞宮，入殯于未央宮前殿。三月甲申，葬茂陵。

贊曰：漢承百王之弊，高祖撥亂反正，文景務在養民，至于稽古禮文之事，猶多闕焉。孝武初立，卓然罷黜百家，表章六經。遂疇咨海內，舉其俊茂，與之立功。興太學，修郊祀，改正朔，定歷數，協音律，作詩樂，建封䄠，禮百神，紹周後，號令文章，煥焉可述。後嗣得遵洪業，而有三代之風。如武帝之雄材大略，不改文景之恭儉，以濟斯民，雖詩書所稱，何有加焉