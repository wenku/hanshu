# 高后紀第三

高皇后呂氏，生惠帝。佐高祖定天下，父兄及高祖而侯者三人。惠帝即位，尊呂后為太后。太后立帝姊魯元公主女為皇后，無子，取後宮美人子名之以為太子。惠帝崩，太子立為皇帝，年幼，太后臨朝稱制，大赦天下。迺立兄子呂台、產、祿、台子通四人為王，封諸呂六人為列侯。語在外戚傳。

元年春正月，詔曰：「前日孝惠皇帝言欲除三族辠、妖言令，議未決而崩，今除之。」二月，賜民爵，戶一級。初置孝弟力田二千石者一人。夏五月丙申，趙王宮叢臺災。立孝惠後宮子強為淮陽王，不疑為恒山王，弘為襄城侯，朝為軹侯，武為壺關侯。秋，桃李華。

二年春，詔曰：「高皇帝匡飭天下，諸有功者皆受分地為列侯，萬民大安，莫不受休德。朕思念至於乆逺而功名不著，亡以尊大誼，施後世。今欲差次列侯功以定朝位，臧于高廟，世世勿絕，嗣子各襲其功位。其與列侯議定奏之。」丞相臣平言：「謹與絳侯臣勃、曲周侯臣商、穎陰侯臣嬰、安國侯臣陵等議，列侯幸得賜餐錢奉邑，陛下加惠，以功次定朝位，臣請臧高廟。」奏可。春正月乙卯，地震，羌道、武都道山崩。夏六月丙戌晦，日有蝕之。秋七月，恒山王不疑薨。行八銖錢。

三年夏，江水、漢水溢，流民四千餘家。秋，星晝見。

四年夏，少帝自知非皇后子，出怨言，皇太后幽之永巷。詔曰：「凡有天下治萬民者，蓋之如天，容之如地；上有驩心以使百姓，百姓欣然以事其上，驩欣交通而天下治。今皇帝疾乆不已，迺失惑昬亂，不能繼嗣奉宗廟，守祭祀，不可屬天下。其議代之。」羣臣皆曰：「皇太后為天下計，所以安宗廟社稷甚深。頓首奉詔。」五月丙辰，立恒山王弘為皇帝。

五年春，南粵王尉佗自稱南武帝。秋八月，淮陽王彊薨。九月，發河東、上黨騎屯北地。

六年春，星晝見。夏四月，赦天下。秩長陵令二千石。六月，城長陵。匈奴寇狄道，攻阿陽。行五分錢。

七年冬十二月，匈奴寇狄道，略二千餘人。春正月丁丑，趙王友幽死于邸。己丑晦，日有蝕之，旣。以梁王呂產為相國，趙王祿為上將軍。立營陵侯劉澤為琅邪王。夏五月辛未，詔曰：「昭靈夫人，太上皇妃也；武哀侯、宣夫人，高皇帝兄姊也。號謚不稱，其議尊號。」丞相臣平等請尊昭靈夫人曰昭靈后，武哀侯曰武哀王，宣夫人曰昭哀后。六月，趙王恢自殺。秋九月，燕王建薨。南越侵盜長沙，遣隆慮侯竈將兵擊之。

八年春，封中謁者張釋卿為列侯。諸中官、宦者令丞皆賜爵關內侯，食邑。夏，江水、漢水溢，流萬餘家。

秋七月辛巳，皇太后崩于未央宮。遺詔賜諸侯王各千金，將相列侯下至郎吏各有差。大赦天下。

上將軍祿、相國產顓兵秉政，自知背高皇帝約，恐為大臣諸侯王所誅，因謀作亂。時齊悼惠王子朱虛侯章在京師，以祿女為婦，知其謀，迺使人告兄齊王，令發兵西。章欲與太尉勃、丞相平為內應，以誅諸呂。齊王遂發兵，又詐琅邪王澤發其國兵，并將而西。產、祿等遣大將軍灌嬰將兵擊之。嬰至滎陽，使人諭齊王與連和，待呂氏變而共誅之。

太尉勃與丞相平謀，以曲周侯酈商子寄與祿善，使人劫商令寄紿說祿曰：「高帝與呂后共定天下，劉氏所立九王，呂氏所立三王，皆大臣之議。事已布告諸侯王，諸侯王以為宜。今太后崩，帝少，足下不急之國守藩，迺為上將將兵留此，為大臣諸侯所疑。何不速歸將軍印，以兵屬太尉，請梁王亦歸相國印，與大臣盟而之國。齊兵必罷，大臣得安，足下高枕而王千里，此萬世之利也。」祿然其計，使人報產及諸呂老人。或以為不便，計猶豫未有所決。祿信寄，與俱出游，過其姑呂嬃。嬃怒曰：「奴為將而棄軍，呂氏今無處矣！」迺悉出珠玉寶器散堂下，曰：「無為它人守也！」

八月庚申，平陽侯窋行御史大夫事，見相國產計事。郎中令賈壽使從齊來，因數產曰：「王不早之國，今雖欲行，尚可得邪？」具以灌嬰與齊楚合從狀告產。平陽侯窋聞其語，馳告丞相平、太尉勃。勃欲入北軍，不得入。襄平侯紀通尚符節，迺令持節矯內勃北軍。勃復令酈寄、典客劉揭說祿，曰：「帝使太尉守北軍，欲令足下之國，急歸將印辭去。不然，禍且起。」祿遂解印屬典客，而以兵授太尉勃。勃入軍門，行令軍中曰：「為呂氏右袒，為劉氏左袒。」軍皆左袒。勃遂將北軍。然尚有南軍，丞相平召朱虛侯章佐勃。勃令章監軍門，令平陽侯告衞尉，毋內相國產殿門。產不知祿已去北軍，入未央宮欲為亂。殿門弗內，俳佪往來。平陽侯馳語太尉勃，勃尚恐不勝，未敢誦言誅之，迺謂朱虛侯章曰：「急入宮衞帝。」章從勃請卒千人，入未央宮掖門，見產廷中。餔時，遂擊產。產走。天大風，從官亂，莫敢鬬者。逐產，殺之郎中府吏舍厠中。

章已殺產，帝令謁者持節勞章。章欲奪節，謁者不肯，章迺從與載，因節信馳斬長樂衞尉呂更始。還入北軍，復報太尉勃。勃起拜賀章，曰：「所患獨產，今已誅，天下定矣。」辛酉，斬呂祿，笞殺呂嬃。分部悉捕諸呂男女，無少長皆斬之。

大臣相與陰謀，以為少帝及三弟為王者皆非孝惠子，復共誅之，尊立文帝。語在周勃、高五王傳。

贊曰：孝惠、高后之時，海內得離戰國之苦，君臣俱欲無為，故惠帝拱己，高后女主制政，不出房闥，而天下晏然，刑罰罕用，民務稼穡，衣食滋殖。